[{"source": "https://www.youtube.com/feeds/videos.xml?channel_id=UCG2kQBVlgG7kOigXZTcKrQw", "title": "TATA \ud83d\udda4", "description": "W moim sercu powsta\u0142a dziura, kt\u00f3ra zostanie tam ju\u017c na zawsze. W zesz\u0142ym roku, w filmie ze \u015al\u0105ska prosi\u0142em Was o \u017cyczenia zdrowia dla Taty i to wtedy zacz\u0119\u0142a si\u0119 walka. Rokowania by\u0142y z\u0142e, jednak Tata walczy\u0142 dzielnie - jak zawsze. Niestety ten ostatni podjazd okaza\u0142 si\u0119 zbyt d\u0142ugi, zbyt wymagaj\u0105cy i zbyt wyczerpuj\u0105cy. Dalej nie mog\u0119 uwierzy\u0107 w to, \u017ce nasz zesz\u0142oroczny wyjazd na Suwalszczyzn\u0119 i Roztocze b\u0119dzie tym ostatnim. Je\u017adzili\u015bmy codziennie po 70 kilometr\u00f3w, jeszcze \u015bcigali\u015bmy si\u0119 na podjazdach, a chwil\u0119 potem Tata nie mia\u0142 ju\u017c si\u0142 wej\u015b\u0107 na pierwsze pi\u0119tro. \n\nTato, mam nadziej\u0119, \u017ce gdzie\u015b tam je\u017adzisz sobie teraz na rowerze sprawiaj\u0105cym Ci r\u00f3wnie du\u017co rado\u015bci, co ten nowy, na kt\u00f3rym by\u0142e\u015b tylko kilka razy. \u017be \u015bmigasz sobie po krainach pi\u0119kniejszych ni\u017c Morawy, a zjazdy s\u0105 tak bajkowe jak te nad Gard\u0105, gdzie razem byli\u015bmy. \n\nDzi\u0119kuj\u0119 Ci za wszystko, najlepszy Przyjacielu. \n\nWrzucam ten film i pisz\u0119 ten tekst z kilku powod\u00f3w. \n\nPo pierwsze, dla Taty. My\u015bl\u0119, \u017ce by\u0142oby mu bardzo mi\u0142o. Tata by\u0142 zawsze jednym z pierwszych widz\u00f3w wszystkich moich film\u00f3w. Szczeg\u00f3lnie za\u015b lubi\u0142 wielokrotnie ogl\u0105da\u0107 te, z naszych wsp\u00f3lnych wyjazd\u00f3w. Za ka\u017cdym razem przy takim filmie by\u0142a identyczna wymiana s\u0142\u00f3w mi\u0119dzy nami, co strasznie nas \u015bmieszy\u0142o. Zawsze pierwszy co pyta\u0142em, to \"jak podoba\u0142 si\u0119 film?\", na co Tata odpowiada\u0142 pytaj\u0105co -  \"Rewelacja! Tylko wiesz czego by\u0142o ma\u0142o?\". No pewnie, \u017ce wiem - odpowiada\u0142em - \"Najlepszego aktora na \u015bwiecie!\" - Maj\u0105c oczywi\u015bcie na my\u015bli Tat\u0119, oraz Wasze komentarze w stylu \"wi\u0119cej Taty!\". Oboje wybuchali\u015bmy wtedy \u015bmiechem.\n\nPo drugie, zrobi\u0142em ten film dla siebie. Aby mie\u0107 pami\u0105tk\u0119, ale tak\u017ce z nadziej\u0105, \u017ce b\u0119dzie po nim nieco mniej komentarzy w stylu \"kiedy kolejny film z Tat\u0105?\". Jakkolwiek zawsze by\u0142y dla nas mega mi\u0142e, tak niestety teraz wola\u0142bym ich mie\u0107 jak najmniej, bo wyko\u0144cz\u0105 mnie psychicznie \ud83d\ude14\n\nPo trzecie, chcia\u0142em napisa\u0107 wszystkim Wam, w wi\u0119kszo\u015bci ludziom w podobnym wieku do mojego - zabierajcie swoich bliskich na wyjazdy. Sp\u0119dzajcie ze sob\u0105 czas. Nie odk\u0142adajcie tego w niesko\u0144czono\u015b\u0107, bo nigdy nie wiadomo ile czasu Wam zosta\u0142o. W tyle miejsc jeszcze chcia\u0142em z Tat\u0105 wyskoczy\u0107 na rower, tyle miejsc mia\u0142em w planach. Chcia\u0142em, aby Tata sam m\u00f3g\u0142 sobie wybra\u0107 z ksi\u0105\u017cki \"Rower to jest \u015awiat\" trasy, kt\u00f3re przejedziemy w tym roku na rowerze wsp\u00f3lnie. Niestety, nie starczy\u0142o czasu.\n\nPo czwarte, najwa\u017cniejsze. Zmobilizujcie prosz\u0119 zar\u00f3wno siebie jak i Waszych bliskich do robienia bada\u0144 przesiewowych. Zapiszcie siebie, zapiszcie swoich rodzic\u00f3w, dziadk\u00f3w. Cho\u0107by dzisiaj!\nChoroba niestety nie wybiera. Dopada nawet te osoby - jak m\u00f3j Tata - kt\u00f3re s\u0105 okazami zdrowia, a kondycj\u0105 przewy\u017cszaj\u0105 nie jednego 20-latka.\n\nKarol", "link": "https://www.youtube.com/watch?v=XDSYclnXjXw", "date_published": "2023-05-15 15:55:49+00:00", "persistent": false, "user": null, "language": "pl-PL"}]